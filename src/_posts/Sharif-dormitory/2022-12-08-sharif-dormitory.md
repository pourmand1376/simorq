---
title: خوابگاه متاهلی دانشگاه شریف
date: 2022-12-08 14:00:00 +03:30
# modified: 2020-10-07 10:49:47 +03:30
tags: [خوابگاه متاهلی، تجربیات]
description: شرایط خوابگاه متاهلی دانشگاه شریف برای دانشجویان متاهل
comments: true
---


جامعه مخاطب این پست دانشجوهای شریفی هستند که متاهل هم هستند (یا می‌خوان بشن) و می‌خوان شرایط خوابگاه متاهلی شریف رو بدونند. بعید می‌دونم به درد بقیه بخوره. پس اگر مخاطب من نیستید به راحتی ایگنور کنید. انگیزه‌ام از نوشتن این مطلب هم این بود که تا حالا افراد زیادی ازم در مورد شرایط خوابگاه پرسیدند. چه بهتر که مکتوب بشه که آیندگان هم استفاده کنند. 

## روال درخواست خوابگاه
درخواست خوابگاه ساده است. کافیه به سایت [سامانه اسکان دانشجویی](https://dorm.sharif.ir/) برید و یک درخواست ساده پر کنید و بگید متقاضی خوابگاه هستید. متاسفانه تا این لحظه سیستم خیلی منسجم و درست حسابی ای برای پیگیری وجود نداره. منظورم اینه که این نامه در یک سامانه ثبت نمیشه که بهتون کد رهگیری تعلق بگیره و بعداً به این صورت پیگیری کنید. بلکه باید با مسئول خوابگاه متاهلی تماس بگیرید و وضعیت درخواستتون رو بررسی کنید. 

هر وقت درخواستتون تایید شد، ۳ تا چیز جهت دریافت خوابگاه ازتون درخواست می‌کنند.
۱. مقداری سفته (برای من ۲۰ میلیون تومان) یا چک در وجه دانشگاه شریف می‌نویسید و تحویل مسئول میدید جهت ضمانت این که خوابگاه رو پس میدید. 
۲. مدارک هویتی: شناسنامه، کارت ملی و سند ازدواج رو هم خدمت مسئول خوابگاه می‌برید جهت ثبت‌نام. 
۳. یک تعهد نامه محضری در دفتر اسناد رسمی کنار دانشگاه ثبت می‌کنید. مفاد تعهدنامه اینه که خوابگاه رو قراره در تاریخ مدنظر تخلیه کنید. 

بعد از اون خوابگاه رو طبق یک قرعه کشی بهتون تحویل میدن پس شما حق انتخابی رو واحد و بلوک‌تون ندارید و کاملا رندوم هست. 

در سامانه اسکان دانشجویی یک آیین‌نامه وجود داره که می‌تونید مطالعه کنید. من طبق آیین نامه از ترم سوم بهم خوابگاه تعلق می‌گرفت که همون ترم (آبان ۱۳۹۹) ساکن شدم. وقتی که خوابگاه رو بهتون تحویل دادند، از مسئول خوابگاه یک نامه دریافت می‌کنید که به سرپرست خوابگاه میدید و واحد رو بهتون تحویل میدن. 

## مزایای خوابگاه 
### واحد جداگانه
خوابگاه متاهلی با خوابگاه مجردی فرق داره. به هر زوج یک واحد تحویل داده میشه که کنترل کامل اون واحد دست خودشون هست. عملا خوابگاه متاهلی، مثل یه واحد آپاراتمان هست. 

### هزینه بسیار کم
هزینه خوابگاه در مقابل اجاره خونه مفت هست به قدری که اختلاف قیمت کمی (در حد ۱۰ درصد) با خوابگاه مجردی داره. 

### ارزاق خوابگاه
هر ترم به بچه‌های خوابگاه، ارزاق تعلق می گیره که می‌تونید تو سامانه ثبت نام کنید بهتون بدند. ارزاق تقریبا معادل همون چیزی هست که هر ماه به بچه‌های خوابگاه مجردی میدن. جهت دریافت ارزاق ابتدا باید در سایت [پرداخت الکترونیکی دانشگاه صنعتی شریف](https://payment.sharif.ir/) یک پولی رو بدید و بعدا مبلغ بیشتری رو بهتون برمی‌گردونند. این روال برای خود من هم عجیبه :)

یه قسمتی از ارزاق رو بصورت کارت بانک رسالت بهتون میدن و یه قسمتش هم مستقیما به حساب تون میریزند. ارزاق تقریبا هم قیمت اجاره خونه خوابگاه است. کارت رسالت رو بعد از اولین درخواست ارزاق بهتون تحویل میدن و باید نزد خودتون نگه دارید. این رو میگم چون خودم فکر کردم مثل کارت هدیه‌ است. بعد از استفاده انداختم سطل اشغال :) بعدا کلی دردسر کشیدم تا کارت جدید برام صادر شد. 

### امنیت
خوابگاه، نگهبان داره و تمام افرادی که داخل خوابگاه هستند شریفی هستند. پس تا حد زیادی خیالتون می‌تونه راحت باشه.

### جاپارک ماشین
جای پارک برای ماشین خودتون به راحتی وجود داره ولی هیچ محل پارک سرپوشیده‌ای وجود نداره. همچنین جهت گذاشتن دوچرخه و موتورسیلکت فضا وجود داره. 

### مهمان 
می‌تونید مهمان (مثلاً پدر مادر) دعوت کنید‌ و مشکلی از این بابت نیست. با هماهنگی نگهبانی می‌تونند خودروشون رو هم داخل بگذارند. توجه داشته باشید که هر واحد ۴۵ متره و قاعدتا نمی‌تونید تعداد زیادی مهمان دعوت کنید. نقشه خوابگاه رو [اینجا](shahrak_map.pdf) براتون گذاشتم. همه واحدها همین‌طوری هستند. فقط بعضی واحد‌ها شوفاژشون قدری کوچک‌تر یا بزرگتر هست. 

### عدم محدودیت ساعت
ساعت ورود و خروج خوابگاه مثل خوابگاه مجردی محدود نیست. هر وقت خواستید می‌تونید برید و بیاید. البته خوابگاه ساعت خاموشی (از ۱۰ شب تا ۷ صبح) داره که تو این ساعات باید هنگام ورود و خروج مواظب باشید که غریبه داخل نیاد. 

### سیستم گرمایشی و سرمایشی
خوابگاه سیستم گرمایش سرمایش مناسبی داره. یعنی شوفاژ و کولر داره که برای زمستان و تابستان کافیه. 

### حضور همیشگی نیروی تاسیسات
خوابگاه همیشه یه نیروی تاسیسات داخل خودش داره که اگر مشکلی خوردید می‌تونید هماهنگ کنید و براتون تعمیر می‌کنند. در اینجا خرید تجهیزات با دانشجو هست ولی تعمیرات رایگان انجام میشه. 

### وجود انباری
یه انباری کوچک در حد دو مترمربع داخل هر واحد وجود داره که می‌تونید استفاده کنید.

## معایب خوابگاه 
### رفت و آمد
مسئله اصلی خوابگاه رفت و آمد هست. خوابگاه متاهلی در کیلومتر ۱۷ جاده تهران کرج هست. تا دانشگاه شریف به طور متوسط حدود ۲۵ دقیقه با خودرو راه هست. با مترو اگر بخواهید برید حدود ۲ ساعت رفت و ۲ ساعت برگشت‌تون طول می‌کشه که خب اصلا صرف نمی‌کنه.

برای رفت و برگشت با مترو از خوابگاه به سمت ایستگاه وردآورد، مینی‌بوس هست که تقریبا ۲۰ دقیقه یکبار میاد. فقط متاسفانه مترو وردآورد (همون مترو تهران - کرج) خیلی کند حرکت می‌کنه و تقریبا ۴۰ دقیقه طول می‌کشه تا به ایستگاه ارم سبز برسه. 

یه سرویس خوابگاه هم اخیرا گذاشتند که مثلاً ساعت ۷ صبح از خوابگاه به سمت شریف حرکت می‌کنه و ۱۸ بر می‌کرده. 

### آب نامناسب
آب خوابگاه به شدت املاح داره و به هیچ وجه قابل خوردن نیست. البته شدت آب خوب هست ولی از نظر کیفیت بسیار بده. خوشبختانه مسئولین به تازگی یه سری دستگاه تصفیه آب داخل هر بلوک نصب کردند که برای پخت و پز و آب آشامیدنی ازش استفاده می‌کنیم. در این باب بگم که قبلاً ساکنین باید هر هفته می‌رفتند چشمه تا آب تهیه کنند! 

بهتره برای بعضی وسایل که از آب استفاده می‌کنند فیلتر تهیه کنید (که اکثرا همینکار رو می‌کنند). من برای ماشین لباسشویی و دوش حمام فیلتر جداگانه تهیه کردم. 

### موجودات موذی و غیرموذی
تابستون که میشه سر و کله سوسک‌های آمریکایی تو خوابگاه پیدا میشه که اکثرا از فاضلاب مرکزی میان بیرون. تو این مورد هر چی طبقه‌تون بالاتر باشه، کمتر درگیر سوسک می‌شید ولی بالاخره شب که میشه سوسک تو محوطه فراوان دیده میشه. زمستون ها داستان موش پیش میاد! موش هم اگر وارد خونه بشه دیگه پیدا کردن و کشتنش کار حضرت فیله. 

خوابگاه یه متخصص بهداشت هم داره که طریقه مقابله با این موجودات رو بهتون توضیح میدن. 

### عدم وجود وسایل ابتدایی
همون طور که گفتم خوابگاه صرفا شوفاژ و کولر داره. پخچال، گاز، ماشین لباسشویی و امثالهم نداره و باید خودتون تهیه کنید. 

متاسفانه فضا و امکانات (لوله تخلیه) جهت قرار دادن ماشین لباسشویی داخل آشپزخونه نیست و ماشین لباسشویی داخل اتاق کولر گذاشته میشه. در اتاق کولر باید حواستون باشه که برای لباسشویی روکش پلاستیکی تهیه کنید که رطوبت بهش نرسه. البته بعضی بچه‌ها با مکافات بسیار ماشین لباسشویی رو داخل آشپزخونه گذاشتند ولی خیلی کار سختی هست. اکثرا داخل همون اتاق کولر می‌ذارن. 

### چیزهایی که بهتره تهیه کنید
- یک عدد فیلتر برای ماشین لباسشویی بهتره تهیه بشه. 
- ترجیحا برای شیر حمام هم فیلتر تهیه کنید که کمتر شوره بزنید. 
- یک عدد کلید زاپاس مستحبه (خوابگاه صرفا یک کلید برای واحدتون میده)
- در فصل زمستان بهتره یک درپوش برای دریچه کولر تهیه کنید. همچنین زیر در اصلی یک چیزی بگذارید که هوا داخل نیاد. 

## تجربیات زندگی در خوابگاه
علاوه بر مسجدی که شهرک دانشگاه شریف داره، تو خود خوابگاه هم نماز جماعت و مراسم‌های مذهبی برگزار میشه. نمازخانه خوابگاه رو بچه‌ها بعضاً برای تمرکز کردن هم ازش استفاده می‌کنند :) چون تو طول روز معمولا خالیه. 

اینترنت خوابگاه همون اینترنت شریف هست و با دکل به شریف وصل شده. اگر می‌خواهید راحت‌تر از اینترنت استفاده کنید، [اسکریپت لاگین برای دانشگاه شریف](https://aprd.ir/login-sharif/) رو ببینید. 

خوابگاه یه گروه تلگرامی داره و ارتباط بچه‌ها اکثرا به همین صورت هست. حداقل من در این یه سالی که اومدم ارتباط خاص دیگه ای با بچه‌ها نتونستم برقرار کنم. البته حتما این مورد بخشی‌اش تقصیر من هست و بخشی‌اش تقصیر جبر زمانه. 

شهرک دانشگاه شریف عملا روی کوه ساخته شده و خیابونش به شدت شیب‌داره. برای همین به درد دوچرخه سواری نمی‌خوره. من حتی دوچرخه ام رو آوردم ولی نتونستم استفاده کنم چون خیلی شیب‌اش زیاد بود. 

## اطراف خوابگاه
داخل شهرک دانشگاه شریف، فروشگاه هایپرمی هست که مناسبه و خیلی نزدیک به خوابگاه هست. غیر از اون، یه نونوایی کنار پارک داریم و یک عدد سوپری. برای خرید میوه می‌تونید از میدان میوه و تره بار خود شهرک استفاده کنید یا به ورد آورد برید. وردآورد یه چهارراه نسبتا شلوغ داره که اکثر مواد غذایی یا وسایلی که لازم دارید رو می‌تونید از اونجا بگیرید. من معمولا وردآورد میرم چون میدان میوه‌ و تره بار تا ۷ شب بیشتر باز نیست. 

برای پیاده‌روی اطراف خوابگاه می‌تونید به سمت برج‌هایی که سمت راست خیابان اردستانی هستند حرکت کنید. خیابان نسبتا امنی هست و شیب هم نداره. 

شهر قدس و چیتگر هم نزدیک خوابگاه هستند. هر کدوم تقریبا ۱۰ دقیقه با ماشین از خوابگاه فاصله دارند. 

### لینک‌های مفید برای خوابگاه
درخواست اولیه خوابگاه -  [سامانه اسکان دانشجویی دانشگاه صنعتی شریف](https://dorm.sharif.ir/)

پرداخت اجاره بهای خوابگاه - [پورتال دانشجويي صندوق رفاه](https://bp.swf.ir/)

پرداخت ارزاق - [پرداخت الکترونیکی دانشگاه صنعتی شریف](https://payment.sharif.ir/)

### مکان خوابگاه
آدرس کوتاه در گوگل: Q553+7R7, Tehran, Tehran Province, Iran

[خوابگاه متاهلی دانشگاه شریف -Google Maps](https://goo.gl/maps/Eob3g7HgjP6UtZRX9)

[خوابگاه متاهلی دانشگاه صنعتی شریف تهران؛ نقشه و مسیریاب بلد](https://balad.ir/p/6jwhtq19IQqa11)

### آدرس دقیق و کدپستی خوابگاه
کیلومتر 17 اتوبان کرج- انتهای بلوار شهید اردستانی - شهرک دانشگاه شریف- خیابان تهران - انتهای خیابان سرسبز - خیابان زحمتکش - جنب زمین ورزشی البرز - مجتمع دانشجویی شهرک
کدپستی 1497943183
